---
title: "Budżetowy bikepacking - torby na rower"
date: 2022-08-24T16:00:00+02:00
lastmod: 2022-08-24T16:00:00+02:00
summary: "Recenzja toreb, które sprawdzą się zarówno na długiej, jak i na krótszej trasie. Poznajcie zalety i wady popularnych tanich modelów."
thumbnail: "bikepacking road bike.png"
tags: ["sport", "rower", "bikepacking"]
aliases: ["/blog/bikepacking-torby/"]
---

## Bikepacking?
Bikepacking polega na wyposażeniu rowera w torby oraz możliwie najlżejszy sprzęt umożliwiający wielodniowe wędrówki.

Zdecydowałem się na zakup toreb ze względu na posiadanie roweru szosowego. Brak uchwytu pozwalającego na zamocowanie bagażnika znacznie ogranicza objętość przewożonych rzeczy. W przyszłości rower gravelowy ulepszy mój dotychczasowy set-up :) 

Starałem się wybrać niedrogie modele, oferujące najlepszą wartość w stosunku do ceny. Poniższe zestawienie powinno Wam pomóc wybrać tanie torby rowerowe!   

## Torby pod ramę
### Sport Arsenal Art. 624

{{< img src="Sport Arsenal art 624.png" alt="Sport Arsenal art 624" caption="Zamontowana torba" float="right">}}

| Pojemność  |        Koszt       |
|------------|--------------------|
| 2,5L       | 80 zł              |

Sport Arsenal Art. 624 zachęca nas swoją pojemnością w stosunku do ceny. Torba zawiera przegrodę oddzielającą szerszą komorę od węższej w proporcji 5 cm : 1 cm. Całość konstrukcji jest usztywniona - niezaładowana torba może się nieestetycznie zginać. Sakwa jest wodoodporna, ale nie wodoszczelna! Pomimo tego posiadany przeze mnie egzemplarz sprawdził się przy jeździe w ulewnym deszczu. Umieszczone w środku przedmioty pozostały w pełni suche. Jakość wykonania jest delikatną wadą: po kilku miesiącach użytkowania jeden zamek zaczął się miejscami zacinać. 

Trójkątny kształt torby wymusza demontaż jednego koszyka na bidon. W celu zwiększenia pojemności kupiłem tani litrowy bidon od firmy KELLY'S. Rozwiązanie jest niestety nieporęczne. Trafienie litrowym bidonem do koszyka przy zachowaniu wzroku na jezdnię jest ciężkie. Ponadto zabudowa ramy przez torbę oraz litrowy bidon zwiększa wpływ podmuchów bocznych. 

Pomimo wad śmiało mogę polecić Sport Arsenal art. 624. Spośród tego zestawienia torba wyróżnia się pod kątem użyteczności za niewielkie pieniądze. Zmieścimy w niej wszystko co potrzebne na jednodniową trasę - zapasowe dętki, pompkę, telefon oraz pokaźny zapas jedzenia ;) 

### Crosso Zipper

{{< img src="crosso zipper L.png" alt="Crosso Zipper L" caption="Zamontowana torba" float="right">}}

| Pojemność  |        Koszt       |
|------------|--------------------|
| 1,5 - 3,5L | 130-150 zł         | 

Crosso Zipper występuje w 5 rozmiarach (S-XXL), dzięki czemu możemy dokładnie dopasować wersję pod długość ramy. Podłużny kształt torby umożliwia jednoczesny montaż dwóch koszyków na bidon. Butelka o pojemności 0,7L może w jednej pozycji minimalnie ocierać o torbę. Nie zbywałbym tego jako wadę - wszystko zależy od indywidualnej konfiguracji.

Jakość wykonania jest silnym atutem modelu Crosso Zipper. Torba jest wodoszczelna oraz posiada duże odblaskowe elementy. Zdecydowanie mogę polecić zakup tej torby! 

## Torby podsiodłowe
### Zefal R17

{{< img src="zefal large.png" alt="Zefal R17 maksimum" caption="W pełni zapakowany Zefal R17" float="right">}}

| Pojemność  |        Koszt       |
|------------|--------------------|
| 8-17L      | 220 zł             |

Zacznę od werdyktu - zdecydowanie polecam torbę Zefal R17! 

Regulowany rozmiar pozwala na przewożenie dowolnej objętości przedmiotów. Torba może zostać skrócona nieco ponad długość siodełka. Z drugiej strony udało mi się jednocześnie załadować do niej 2-osobowy namiot z Decathlonu ([Chihuahua MH100](https://www.decathlon.pl/p/namiot-kempingowy-quechua-mh100-2-os/_/R-p-303295)) oraz śpiwór! 

{{< img src="zefal mini.png" alt="Zefal R17 minimum" caption="Zmniejszony Zefal R17" float="right">}}

Mocowanie sprawia wrażenie solidnej konstrukcji. Przy odpowiednim dopięciu zapomnimy, że mamy jakikolwiek bagaż. Bujanie się jest ograniczone do minimum, nie zauważymy go nawet w trakcie testu łosia ;) 

Linki ze ściągaczem umożliwiają przewiezienie dodatkowych przedmiotów. Torba jest wodoodporna, co mogę potwierdzić po jeździe w ulewnym deszczu. 

Napotkałem wyłącznie jeden drobny mankament. Materiał na części torby przyczepionej do sztycy przetarł się, ale występujące za nim usztywnienie pozostało nietknięte. Nie wpływa to negatywnie na wodoodporność ani korzystanie z torby.

### SAHOO 131372-SA

{{< img src="sahoo 131372sa.png" alt="Sahoo 131372sa" caption="Nieudany zakup" float="right">}}

| Pojemność  |        Koszt       |
|------------|--------------------|
| 7L         | 150 zł             |

Odradzam zakup torby SAHOO 131372-SA. Nie wytrzymała dystansu 150 km asfaltowej trasy Eurovelo z Poznania do Wrocławia. Usztywnienie najzwyczajniej pękło pomimo nienadmiernego załadunku. W tej cenie znajdziecie lepsze propozycje. 

### Sport Arsenal Art. 622

{{< img src="Sport Arsenal art 622.png" alt="Sport Arsenal art 622" caption="Sport Arsenal Art. 622" float="right">}}


| Pojemność  |        Koszt       |
|------------|--------------------|
| 11L        | 150 zł             |

Sport Arsenal Art. 622 to wodoodporna torba podsiodłowa. Dużo nie trzeba mówić - torba najzwyczajniej zdaje egzamin w każdej kategorii. Nie buja się nadmiernie na boki, umożliwia skrócenie długości oraz przymocowanie dodatkowych przedmiotów. Elementy odblaskowe są niewielkie, lecz model rekompensuje to uchwytem na tylnią lampkę. 

Szczerze przyznam, że firma Sport Arsenal dostarcza świetną wartość za niewielką cenę. Na koniec wspomnę o dostępnym wariancie wodoszczelnym: Art. 612 wykonany z PVC. Niestety kwota 350zł plasuje ten model na znacznie wyższej półce cenowej.


## Torby na ramę
### PROX NEVADA 203

{{< img src="Prox Nevada 203.png" alt="PROX NEVADA 203" caption="Zamontowana torba" float="right">}}

| Pojemność  |        Koszt       |
|------------|--------------------|
| 1,5L       | 40 zł              |


PROX NEVADA 203 to pojemna torba z dedykowanym miejscem na telefon - wewnątrz znajduje się przegródka, która oddziela urządzenie od pozostałych zapakowanych rzeczy. Specjalna folia umożliwia korzystanie z ekranu dotykowego w trakcie jazdy.

Zaletą torby jest zdecydowanie jej pojemność: aktualnie wożę w niej dwie dętki, dużego multitoola (Topeak Alien II), z wolnym miejscem na kilka batonów. Podwójny zamek oraz położenie blisko kierownicy umożliwiają bezpieczne wyjmowanie przedmiotów w trakcie jazdy. Idealnie sprawdza się do przechowywanie jedzenia na trasę.  

Torba jest zauważalnie szersza od ramy w moim rowerze szosowym. W trakcie jazdy uderzałem kolanami w wystające boki. Na szczęście wygięta blaszka w połączeniu z kawałkiem starej dętki umożliwiła zwężenie torby w kluczowym miejscu. Torba znacznie buja się na boki w trakcie jazdy, przez co pomimo niskiej ceny nie polecam torby PROX NEVADA 203.   

### SKS Traveller Smart

{{< img src="SKS Traveller Smart.png" alt="SKS Traveller Smart" caption="Zamontowana torba" float="right">}}

| Pojemność  |        Koszt       |
|------------|--------------------|
| 1,35L      | 80 zł              |

SKS Traveller Smart to propozycja z nieco wyższej półki cenowej. Jakość wykonania oraz dedykowany montaż na powerbanka zdecydowanie rekompensują cenę. Zwężenie od spodu na szerokość ramy skutecznie eliminuje problem z obijaniem kolanami o bagaż. Torba umożliwia szybkie odpięcie na rzep części z telefonem, co może okazać się przydatne na szybkich postojach w sklepach. 

Torba nie buja się na boki, jeśli dostatecznie mocno przypniemy ją do mostka, co w niektórych rowerach może utrudnić poruszanie kierownicą. Przed zakupem warto zwrócić uwagę na rozmiar telefonu - nie każdy model zmieści się w pokrowcu. Obrazowo opisując rozmiar na bagaż: "kartonik oreo wejdzie i jeszcze miejsca zostanie" :) 

## Torby na kierownicę
### SAHOO 111369-SA

{{< img src="SAHOO 111369-SA.png" alt="SAHOO 111369-SA" caption="Zamontowana torba" float="right">}}

| Pojemność  |        Koszt       |
|------------|--------------------|
| 3-7L       | 130 zł             |

SAHOO 111369-SA to prosta, solidna torba na kierownicę. Klasyczne zamknięcie poprzez zwinięcie pozwala na znaczące zmniejszenie rozmiaru torby oraz zapewnia wodoodporność, lecz uniemożliwia wyjmowanie przedmiotów w trakcie jazdy. Sakwa świetnie się sprawdza do przewozu rzeczy, które potrzebujemy dopiero na koniec dnia, na przykład ubrań. Dołączone pasy montażowe umożliwiają solidne przywiązanie torby do kierownicy. Nie odczujemy zbędnego ruchu na dziurach ani wertepach. Polecam!

## Podsumowanie
Bikepacking nie musi być drogą inwestycją - większość tanich toreb rowerowych sprawdza się w terenie. Przewożenie swojego bagażu bez wykorzystania plecaka zdecydowanie uchroni was przed bólem lędźwi ;) 

Na koniec wspomnę, że niektóre modele można kupić taniej na stronach z dostawą z Chin (np. Aliexpress). W zestawieniu jako punkt odniesienia wykorzystałem ceny z dostawą z Polski.